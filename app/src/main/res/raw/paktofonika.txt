Paktofonika (w skrócie PFK i nazywana przez fanów jako „Pakt trzech”) – polski zespół muzyczny wykonujący hip-hop. Powstał w 1998 roku z inicjatywy Wojciecha „Fokusa” Alszera, który do współpracy zaprosił Sebastiana „Rahima” Salberta, byłego członka formacji 3xKlan oraz Piotra „Magika” Łuszcza znanego z występów w zespole Kaliber 44. Koncertowy skład współtworzyli także Sebastian „DJ Bambus” Michalski i beatbokser Marcin „Sot” Zięba. Grupa Paktofonika została rozwiązana w 2003 roku, w niespełna trzy lata po samobójczej śmierci Piotra Łuszcza.