Katy Perry, właściwie Katheryn Elizabeth Hudson (ur. 25 października 1984 w Santa Barbara) – amerykańska piosenkarka muzyki pop, autorka tekstów, aktorka, przedsiębiorca i filantropka oraz ambasadorka dobrej woli UNICEF. Urodziła się i dorastała w Santa Barbara w stanie Kalifornia, jej ojciec jest pastorem. W 2001 roku wydała swój debiutancki album studyjny zatytułowany Katy Hudson, jednak nie osiągnął on komercyjnego sukcesu. Następnie przyjęła pseudonim Katy Perry i nagrała dwie kolejne płyty: z producenckim zespołem Matrix oraz solową, która nie została opublikowana. W 2007 roku podpisała kontrakt z wytwórnią Capitol Records. Popularność zdobyła wydanym w 2008 roku albumem One of the Boys, wypromowanym przez dwa ogólnoświatowe przeboje: „I Kissed a Girl” i „Hot n Cold”. Płyta zajęła trzydzieste trzecie miejsce wśród najlepiej sprzedających się albumów muzycznych w 2008 roku. W 2009 roku amerykański magazyn Billboard umieścił Perry na pięćdziesiątej pierwszej pozycji wśród najpopularniejszych muzyków dekady 2000–2009. Teenage Dream, jej trzeci studyjny album, to jedenasty bestseller roku 2010 oraz dziewiąty roku 2011[7]. Z płyty oraz jej reedycji pochodzi osiem singli, z których sześć zajęło pierwszą pozycję na Billboard Hot 100. Tym samym Katy Perry jako pierwsza kobieta, a drugi artysta w historii (po Michaelu Jacksonie z Bad), wypromowała pięć utworów z jednego albumu na szczyt oficjalnej listy przebojów w Stanach Zjednoczonych: „California Gurls”, „Teenage Dream”, „Firework”, „E.T.” oraz „Last Friday Night (T.G.I.F.)”. Czwarta płyta piosenkarki, Prism, została ogłoszona najlepiej sprzedającym się albumem wydanym przez kobietę w 2013. Single promujące wydawnictwo, „Roar” oraz „Dark Horse”, stały się kolejnymi międzynarodowymi przebojami Perry.